Aspetti generali
Il Decreto semplificazioni, D.Lgs. 175/2014, ha introdotto, negli articoli da 1 a 8, la disciplina relativa al nuovo modello 730 precompilato.
Come previsto infatti dall’articolo 1 comma 1 del citato D.Lgs. 175/2014 l’Agenzia delle entrate, utilizzando le informazioni disponibili in Anagrafe tributaria, i dati trasmessi da parte di soggetti terzi e i dati contenuti nelle certificazioni di cui all’articolo 4, comma 6-ter del D.P.R. 322/1998, rende disponibile in via telematica, entro il 15 aprile di ciascun anno ai soggetti titolari di redditi di lavoro dipendente e assimilati la dichiarazione precompilata relativa ai redditi prodotti nell’anno precedente, dichiarazione che potrà essere accettata o modificata.
Il modello 730 precompilato viene reso disponibile ai lavoratori dipendenti e pensionati (articolo 49 del Tuir) e ai titolari di redditi assimilati a quelli di lavoro dipendente ai sensi dell’articolo 50 comma 1 lettera a), c), c-bis, d) g), i) e l) del Tuir, con esclusione delle indennità percepite dai membri del parlamento europeo quali:
• compensi percepiti dai soci lavoratori delle cooperative;
• borse di studio e assegni assimilati;
• compensi percepiti per uffici di amministratore o sindaco/revisore, per la collaborazione a giornali e riviste, per rapporti di collaborazione privi di subordinazione;
• remunerazione di sacerdoti;
• indennità percepite per cariche elettive;
• altri assegni periodici;
• compensi per lavori socialmente utili.
La dichiarazione precompilata non viene predisposta se il contribuente, con riferimento al periodo d’imposta precedente, ha presentato dichiarazioni correttive nei termini o integrative, per le quali al momento dell’elaborazione della dichiarazione precompilata è ancora in corso l’attività di liquidazione automatizzata effettuata ai sensi dell’articolo 36-bis del D.P.R. 600/1973.
Come precisato nelle istruzioni ministeriali, le principali fonti per precompilare i quadri del modello 730 sono elencate nel seguente prospetto:

Al fine di consentire la predisposizione della dichiarazione precompilata l’Agenzia delle entrate potrà utilizzare le seguenti informazioni:
• i dati contenuti nella Certificazione Unica, che viene inviata all’Agenzia delle entrate dai sostituti d’imposta: ad esempio, i dati dei familiari a carico, i redditi di lavoro dipendente o di pensione, le ritenute Irpef, le trattenute di addizionale regionale e comunale, i compensi di lavoro autonomo occasionale, il credito d’imposta Ape, i dati delle locazioni brevi;
• gli oneri deducibili o detraibili che vengono comunicati all’Agenzia delle entrate, quali spese sanitarie e relativi rimborsi, interessi passivi sui mutui, premi assicurativi, contributi previdenziali, contributi versati alle forme di previdenza complementare, contributi versati per i lavoratori domestici, spese per la frequenza di asili nido e relativi rimborsi, spese universitarie e relativi rimborsi, spese funebri, erogazioni liberali a favore di Onlus, di associazioni di promozione sociale e di alcune fondazioni e associazioni riconosciute, spese per interventi  di recupero del patrimonio edilizio e per misure antisismiche, per l’arredo degli immobili ristrutturati e per interventi finalizzati al risparmio energetico (bonifici per interventi su singole unità abitative e spese per interventi su parti comuni condominiali), spese per interventi di “sistemazione a verde”, quota detraibile del “Bonus Vacanze”;
• alcune informazioni contenute nella dichiarazione dei redditi dell’anno precedente: ad esempio, i dati dei terreni e dei fabbricati, gli oneri che danno diritto a una detrazione da ripartire in più rate annuali (come le spese sostenute negli anni precedenti per interventi di recupero del patrimonio edilizio, per l’arredo degli immobili ristrutturati e per interventi finalizzati al risparmio energetico), i crediti d’imposta e le eccedenze riportabili;
• altri dati presenti nell’Anagrafe tributaria: ad esempio, le informazioni contenute nelle banche dati immobiliari (catasto e atti del registro), i pagamenti e le compensazioni effettuati con il modello F24.
L’introduzione della dichiarazione precompilata non preclude la possibilità di presentare la dichiarazione dei redditi con le modalità ordinarie.
 
L’Agenzia delle entrate, mediante un’apposita unità di monitoraggio, riceve e gestisce i dati dei flussi informativi utili per la predisposizione della dichiarazione precompilata verificandone la completezza, la qualità e la tempestività della trasmissione, anche con l’obiettivo di realizzare progressivamente un sistema di precompilazione di tutti i dati della dichiarazione.
 
INVIO DELLA CERTIFICAZIONE UNICA DAI SOSTITUTI D’IMPOSTA
L’articolo 2, D.Lgs. 175/2014 ha inserito nel D.P.R. 322/1998 dopo il comma 6-quater, il comma 6-quinquies, che prevede che “le certificazioni di cui al comma 6-ter vengano trasmesse in via telematica all’Agenzia delle entrate entro il 7 marzo dell’anno successivo a quello in cui le somme e i valori sono stati corrisposti. Per ogni certificazione omessa, tardiva o errata si applica la sanzione di cento euro in deroga a quanto previsto dall’articolo 12, D.Lgs. 472/1997. Nei casi di errata trasmissione della certificazione, la sanzione non si applica se la trasmissione della corretta certificazione e’ effettuata entro i cinque giorni successivi alla scadenza indicata nel primo periodo.»
 
Pertanto i sostituti d’imposta devono:
• entro il 16 marzo 2021 trasmettere telematicamente le Certificazioni uniche predisposte all’Agenzia delle entrate;
• entro il 16 marzo 2021 consegnare al soggetto percipiente la Certificazione unica.
Tale adempimento è propedeutico per l’amministrazione finanziaria per poter acquisire alcuni dati necessari per la dichiarazione precompilata; la Certificazione Unica, che sostituisce il vecchio modello CUD, è stata infatti implementata con tutti i dati che possono servire per la precompilazione della dichiarazione, quali i dati dei familiari a carico o dei lavoratori autonomi occasionali, oltre che con altri dati che non necessariamente sono collegati alla predisposizione del 730, quali redditi di lavoro autonomo o altre tipologie reddituali.
La Legge di Stabilità 2016 è intervenuta modificando il comma 6-quinquies, implementando i dati che devono essere comunicati all’amministrazione finanziaria:
“Entro la stessa data sono altresì trasmessi in via telematica gli ulteriori dati fiscali e contributivi e quelli necessari per l’attività di controllo dell’Amministrazione finanziaria e degli enti previdenziali e assicurativi, i dati contenuti nelle certificazioni rilasciate ai soli fini contributivi e assicurativi nonchè quelli relativi alle operazioni di conguaglio effettuate a seguito dell’assistenza fiscale prestata ai sensi del D.Lgs. 241/1997, stabiliti con provvedimento del direttore dell’Agenzia delle entrate”.
 
Pertanto a decorrere dal 2016 dovranno essere trasmessi, oltre ai dati ordinariamente contenuti nella Certificazione Unica, anche ulteriori dati fiscali e contributivi:
i dati necessari per l’attività di controllo dell’Amministrazione finanziaria e degli enti previdenziali e assicurativi;
• i dati contenuti nelle certificazioni rilasciate ai soli fini contributivi e assicurativi;
• i dati relativi alle operazioni di conguaglio effettuate a seguito dell’assistenza fiscale.

 
La sanzione prevista è pari ad euro 100, con un massimo di 50.000 euro per sostituto d’imposta, per ogni certificazione omessa, tardiva o errata, salvo il caso in cui l’invio della corretta certificazione avvenga entro 5 giorni dalla scadenza; non si ammette la possibilità di poter beneficiare della sanzione unica derivante dal cumulo giuridico.
Se la Certificazione è correttamente trasmessa entro 60 giorni dalla scadenza, la sanzione è ridotta a 1/3, con un minimo di 20.000 euro.
 
COME SI ACCEDE AL MODELLO 730 PRECOMPILATO
La dichiarazione precompilata verrà messa a disposizione del contribuente a partire dal 30 aprile di ogni anno in una apposita sezione del sito internet dell’agenzia delle entrate a cui si potrà accedere:
• direttamente, mediante i servizi telematici dell’Agenzia delle entrate (a tal fine è necessario essere in possesso di un codice PIN che può essere richiesto: on line, accedendo al sito dell’agenzia, o in ufficio, presentando un documento d’identità;
• indirettamente, conferendo apposita delega, tramite il proprio sostituto d’imposta che presta assistenza fiscale ovvero tramite un CAF, o un iscritto nell’albo dei consulenti del lavoro o in quello dei dottori commercialisti e degli esperti contabili abilitati allo svolgimento dell’assistenza fiscale.
 
Accesso diretto
Come detto il contribuente, per poter accedere direttamente alla consultazione del proprio modello 730 precompilato deve essere in possesso del codice PIN, ottenibile:
− online, accedendo al sito dell’Agenzia www.agenziaentrate.gov.it e inserendo alcuni dati personali;
− in ufficio, presentando un documento di identità.
Dopo aver ottenuto, utilizzando una delle metodologie indicate, le prime 4 cifre del codice PIN, entro 15 giorni dalla richiesta il contribuente riceverà al proprio domicilio fiscale una lettera contenente gli elementi per ricavare le ultime 6 cifre del Pin e la password che servirà per il primo accesso.
 
È possibile accedere al 730 precompilato anche utilizzando:
− un’identità SPID – Sistema pubblico d’identità digitale;
− CIE - Carta di identità elettronica;
− le credenziali dispositive rilasciate dall’Inps;
− una Carta Nazionale dei Servizi;
− ulteriori credenziali stabilite con provvedimento del Direttore dell’Agenzia delle entrate e indicate sul sito dell’Agenzia delle entrate.
 
Accesso con delega
Il contribuente può accedere alla propria dichiarazione precompilata anche tramite il proprio sostituto d’imposta che presta assistenza fiscale oppure tramite un CAF o un professionista abilitato.
In particolare, l’articolo 3 comma 3 del D.Lgs. 175/2014 stabilisce che i soggetti a cui è possibile conferire la delega per l’accesso alla dichiarazione precompilata sono:
− un CAF di cui all’articolo 32, comma 1, lettere d), e) ed f), del D.Lgs. 241/1997;
− un iscritto nell’albo dei consulenti del lavoro;
− un iscritto all’albo dei dottori commercialisti e degli esperti contabili abilitati allo svolgimento dell’assistenza fiscale.
 

 
Una volta ottenuto il codice PIN per l’accesso (direttamente o indirettamente) nella sezione del sito internet dell’Agenzia delle entrate sarà possibile visualizzare:
• il modello 730 precompilato;
• un prospetto con l’indicazione sintetica dei redditi e delle spese presenti nel 730 precompilato e delle principali fonti utilizzate per l’elaborazione della dichiarazione;
Ad esempio, verranno indicati i dati del sostituto che ha inviato la Certificazione unica oppure i dati della banca che ha comunicato gli interessi passivi sul mutuo. Se le informazioni in possesso dell’Agenzia delle entrate risultano incomplete, queste non vengono inserite direttamente nella dichiarazione ma sono esposte nell’apposito prospetto per consentire al contribuente di verificarle ed eventualmente indicarle nel 730 precompilato; ad esempio, dall’Anagrafe tributaria può risultare l’atto di acquisto di un fabbricato, di cui però non si conosce la destinazione (sfitto, dato in comodato, ecc.). Nello stesso prospetto sono evidenziate anche le informazioni che risultano incongruenti e che quindi richiedono una verifica da parte del contribuente; ad esempio, non vengono inseriti nel 730 precompilato gli interessi passivi comunicati dalla banca se sono di ammontare superiore rispetto a quelli indicati nella dichiarazione dell’anno precedente (gli interessi passivi pagati per i mutui ipotecari infatti generalmente diminuiscono nel corso degli anni);
 
• l’esito della liquidazione: il rimborso che sarà erogato dal sostituto d’imposta e/o le somme che saranno trattenute in busta paga;
L’esito della liquidazione non è disponibile se manca un elemento essenziale, quale ad esempio la destinazione d’uso di un immobile: sarà necessario quindi integrare il 730 dopodiché sarà disponibile il risultato finale della dichiarazione.
 
• il modello 730-3 con il dettaglio dei risultati della liquidazione.
 
MODALITÀ DI PRESENTAZIONE DEL 730 PRECOMPILATO
Una volta ottenuto l’accesso e visualizzata la dichiarazione precompilata il contribuente non è obbligato ad utilizzarla ma può:
• accettarla e presentarla;
• può presentare il modello 730 precompilato apportandovi modifiche o integrazioni;
• può decidere di presentare la dichiarazione con le modalità ordinarie.
Attenzione tuttavia che l’accettazione o meno del modello precompilato con o senza modifiche comporta importanti conseguenze:
• se il modello 730 precompilato viene accettato senza effettuare modifiche e presentato direttamente o tramite il sostituto d’imposta non verranno effettuati controlli documentali su oneri detraibili e deducibili, quali interessi passivi, premi assicurativi e contributi previdenziali che sono stati comunicati dai soggetti terzi, mentre i controlli documentati potranno riguardare i dati comunicati dal sostituto d’imposta mediante la Certificazione Unica, fatta salva la possibilità per l’Agenzia di richiedere la documentazione necessaria per la verifica delle condizioni soggettive che danno diritto alle detrazioni o deduzioni; qualora il 730 precompilato sia presentato tramite CAF o professionista abilitato i controlli documentali saranno effettuati nei confronti dello stesso CAF o professionista abilitato anche sugli oneri comunicati dai soggetti terzi quali i soggetti che erogano mutui fondiari ed agrari, imprese di assicurazione e dagli enti previdenziali. Si precisa che la dichiarazione precompilata si considera accettata anche se il contribuente effettua delle modifiche che non incidono sul calcolo dell’imponibile e dell’imposta, come ad esempio nel caso di variazione dei dati di residenza anagrafica nell’ambito dello stesso Comune o se vengono indicati o modificati i dati del soggetto che effettua il conguaglio oppure se viene indicato o modificato il codice fiscale del coniuge non fiscalmente a carico;
• nel caso il cui nel modello 730 precompilato vengano apportate delle modifiche o integrazioni (ad esempio per aggiungere redditi o oneri detraibili o deducibili non presenti nella dichiarazione precompilata) ed il modello venga presentato direttamente o tramite il sostituto d’imposta la dichiarazione rimane sottoposta al controllo formale in capo al contribuente; se invece la presentazione avviene tramite CAF o professionista abilitato allora i controlli documentali saranno effettuati nei confronti di quest’ultimi anche sugli oneri comunicati dai soggetti terzi quali i soggetti erogano mutui fondiari ed agrari, imprese di assicurazione e dagli enti previdenziali.
Come detto, resta ferma la possibilità di presentare la dichiarazione dei redditi autonomamente compilata con le modalità ordinarie, quindi non accettando il modello 730 precompilato e presentando il modello 730 ordinario, secondo i consueti canali (sostituto d’imposta, CAF o professionista abilitato).
 
Il modello 730 precompilato dunque può essere presentato:
• direttamente dal contribuente;
• tramite sostituto d’imposta, CAF o professionista abilitato.
 
PRESENTAZIONE DIRETTA SENZA MODIFICHE
Se il contribuente intende presentare il 730 precompilato direttamente tramite il sito internet dell’Agenzia delle entrate deve:
• indicare i dati del sostituto d’imposta che effettuerà il conguaglio;
• compilare la scheda per la scelta della destinazione dell’8, del 5 e del 2 per mille dell’Irpef, anche se non esprime alcuna scelta;
• verificare con attenzione che i dati presenti nel 730 precompilato siano corretti e completi.
Se il 730 precompilato non richiede nessuna correzione o integrazione, il contribuente lo può accettare senza modifiche e presentarlo direttamente tramite il sito dell’agenzia delle entrate; a seguito della trasmissione della dichiarazione, nella stessa sezione del sito internet viene messa a disposizione del contribuente la ricevuta di avvenuta presentazione.
In materia di controlli La legge di Stabilità 2016 ha previsto l’abrogazione dell’articolo 5, comma 1, la lettera b) del D.Lgs. 175/2014 con effetto per le dichiarazioni dei redditi presentate a decorrere dall’anno 2016, relative al periodo di imposta 2015. Tuttavia, come precisato anche nelle istruzioni alla compilazione del modello 730/2020 se il 730 precompilato viene presentato senza effettuare modifiche direttamente tramite il sito internet dell’Agenzia oppure al sostituto d’imposta non saranno effettuati i controlli documentali sugli oneri detraibili e deducibili che sono stati comunicati all’Agenzia delle entrate.
Tuttavia, i controlli documentali possono invece riguardare:
− i dati comunicati dai sostituti d’imposta mediante la Certificazione Unica;
− la documentazione necessaria per verificare la sussistenza dei requisiti soggettivi per fruire di queste agevolazioni.
 
PRESENTAZIONE DIRETTA CON MODIFICHE
Se, invece, alcuni dati del 730 precompilato risultano non corretti o incompleti, il contribuente è tenuto a modificare o integrare il modello, ad esempio per aggiungere un reddito non presente, aggiungere gli oneri detraibili e deducibili non presenti nella dichiarazione precompilata.
In questi casi verranno elaborati e messi a disposizione del contribuente:
• un nuovo modello 730;
• un nuovo modello 730-3 con i risultati della liquidazione effettuata in seguito alle modifiche operate dal contribuente.
Una volta modificato, il modello 730 precompilato può essere presentato direttamente tramite il sito internet dell’Agenzia delle entrate. A seguito della trasmissione della dichiarazione, nella stessa sezione del sito internet viene messa a disposizione del contribuente la ricevuta di avvenuta presentazione.
Se dopo aver effettuato l’invio del 730 precompilato il contribuente si accorge di aver commesso degli errori, le rettifiche devono essere effettuate con le modalità descritte nel paragrafo “Rettifica del modello 730”.
Come detto, nel caso il cui nel modello 730 precompilato vengano apportate delle modifiche o integrazioni (ad esempio per aggiungere redditi o oneri detraibili o deducibili non presenti nella dichiarazione precompilata) ed il modello venga presentato direttamente la dichiarazione rimane sottoposta al controllo formale in capo al contribuente. Quindi nel caso in cui dal controllo formale emergano irregolarità, il contribuente sarà tenuto alla corresponsione delle maggiori imposte, delle sanzioni e degli interessi.
La Legge di Stabilità 2016 ha introdotto il nuovo comma 3-bis all’articolo 5 del D.Lgs. 175/2014 che prevede che nel caso di presentazione della dichiarazione:
− diretta;
− tramite il sostituto d’imposta che presta l’assistenza fiscale,
con modifiche rispetto alla dichiarazione precompilata che incidono sulla determinazione del reddito o dell’imposta e che presentano elementi di incoerenza rispetto ai criteri pubblicati con provvedimento del direttore dell’Agenzia delle entrate ovvero determinano un rimborso di importo superiore a 4.000 euro,
l’Agenzia delle entrate può effettuare controlli preventivi, in via automatizzata o mediante verifica della documentazione giustificativa, entro quattro mesi dal termine previsto per la trasmissione della dichiarazione, ovvero dalla data della trasmissione, se questa è successiva a detto termine.
 Il rimborso che risulta spettante al termine delle operazioni di controllo preventivo è erogato dall’Agenzia delle entrate non oltre il sesto mese successivo al termine previsto per la trasmissione della dichiarazione, ovvero dalla data della trasmissione, se questa è successiva a detto termine.
 
PRESENTAZIONE AL SOSTITUTO D’IMPOSTA
Chi presenta la dichiarazione al proprio sostituto d’imposta (che deve entro il 15 gennaio comunicare di voler prestare assistenza fiscale) deve consegnare:
• la delega per l’accesso al modello 730 precompilato,
• il modello 730-1, in busta chiusa che riporta la scelta per destinare l’8, il 5 e il 2 per mille dell’Irpef.
Può anche essere utilizzata una normale busta di corrispondenza indicando “Scelta per la destinazione dell’otto, del cinque e del due per mille dell’Irpef”, il cognome, il nome e il codice fiscale del dichiarante. Il contribuente deve consegnare la scheda anche se non esprime alcuna scelta, indicando il codice fiscale e i dati anagrafici. In caso di dichiarazione in forma congiunta le schede per destinare l’8, il 5 e il 2 per mille dell’Irpef sono inserite dai coniugi in due distinte buste. Su ciascuna busta vanno riportati i dati del coniuge che esprime la scelta.
 
Prima dell’invio della dichiarazione all’Agenzia delle entrate e comunque entro il:
· 15 giugno per le dichiarazioni presentate entro il 31 maggio;
· 29 giugno per quelle presentate dal 1° al 20 giugno;
· 23 luglio per quelle presentate dal 21 giugno al 15 luglio;
· 15 settembre per quelle presentate dal 16 luglio al 31 agosto;
· 30 settembre per quelle presentate dal 1° al 30 settembre.
 
Il sostituto d’imposta consegna al contribuente:
• una copia della dichiarazione elaborata;
• il prospetto di liquidazione, modello 730-3, con l’indicazione del rimborso che sarà erogato e delle somme che saranno trattenute.
Da un punto di vista dei controlli formali, la presentazione diretta o tramite il sostituto d’imposta producono gli stessi effetti.
 
PRESENTAZIONE TRAMITE CAF O PROFESSIONISTA ABILITATO
Chi si rivolge a un Caf o a un professionista abilitato deve consegnare:
• la delega per l’accesso al modello 730 precompilato;
• il modello 730-1, in busta chiusa che riporta la scelta per destinare l’8, il 5 e il 2 per mille dell’Irpef. La scheda deve essere consegnata anche se non viene espressa alcuna scelta, indicando il codice fiscale e i dati anagrafici;
• la documentazione necessaria per verificare la conformità dei dati riportati nella dichiarazione.
Il contribuente deve conservare la documentazione in originale mentre il Caf o il professionista ne conserva copia che può essere trasmessa, su richiesta, all’Agenzia delle entrate. I principali documenti da esibire sono:
− la Certificazione Unica e le altre certificazioni che documentano le ritenute;
− gli scontrini, le ricevute, le fatture e le quietanze che provano le spese sostenute. Il contribuente non deve esibire i documenti che riguardano le spese deducibili già riconosciute dal sostituto d’imposta, né la documentazione degli oneri detraibili che il sostituto d’imposta ha già considerato quando ha calcolato le imposte e ha effettuato le operazioni di conguaglio, se i documenti sono già in possesso di quest’ultimo;
− gli attestati di versamento d’imposta eseguiti con il modello F24;
− la dichiarazione modello Unico in caso di crediti per cui il contribuente ha richiesto il riporto nella successiva dichiarazione dei redditi.
Tali documenti (relativi al modello 730/2021) vanno conservati fino al 31 dicembre 2026, termine entro il quale l’amministrazione fiscale può richiederli.
 
I Caf o i professionisti abilitati hanno l’obbligo di verificare che i dati indicati nel modello 730 siano conformi ai documenti esibiti dal contribuente
(relativi a oneri deducibili e detrazioni d’imposta spettanti, alle ritenute, agli importi dovuti a titolo di saldo o di acconto oppure ai rimborsi) e rilasciano per ogni dichiarazione un visto di conformità (ossia una certificazione di correttezza dei dati).
Prima dell’invio della dichiarazione all’Agenzia delle entrate e comunque entro il:
· 15 giugno per le dichiarazioni presentate entro il 31 maggio;
· 29 giugno per quelle presentate dal 1° al 20 giugno;
· 23 luglio per quelle presentate dal 21 giugno al 15 luglio;
· 15 settembre per quelle presentate dal 16 luglio al 31 agosto;
· 30 settembre per quelle presentate dal 1° al 30 settembre.
 
il Caf o il professionista consegna al contribuente:
• una copia della dichiarazione;
• il prospetto di liquidazione, modello 730-3, elaborati sulla base dei dati e dei documenti presentati dal contribuente. Nel prospetto di liquidazione sono evidenziate le eventuali variazioni intervenute a seguito dei controlli effettuati dal Caf o dal professionista e sono indicati i rimborsi che saranno erogati dal sostituto d’imposta e le somme che saranno trattenute.
Qualora il 730 precompilato sia presentato tramite CAF o professionista abilitato, i controlli documentali saranno effettuati nei confronti dello stesso CAF o professionista abilitato anche sugli oneri comunicati dai soggetti terzi quali i soggetti che erogano mutui fondiari ed agrari, imprese di assicurazione e dagli enti previdenziali, sia nel caso il cui la dichiarazione precompilata venga accettata senza modifiche sia nel caso in cui vengano modificati dati; resta fermo nei confronti del contribuente solo il controllo della sussistenza delle condizioni soggettive che danno diritto a detrazioni, deduzioni ed altre agevolazioni.
Ad esempio, potrà essere controllata l’effettiva destinazione dell’immobile ad abitazione principale entro un anno dall’acquisto, nel caso di detrazione degli interessi passivi sul mutuo ipotecario per l’acquisto dell’abitazione principale.
 
RESPONSABILITÀ IN CAPO AGLI INTERMEDIARI
Tra i principali aspetti innovativi e particolarmente delicati in tema del nuovo modello 730 precompilato vi è sicuramente la responsabilità in capo agli intermediari per l’apposizione del visto di conformità.
In particolare l’articolo 5 del D.Lgs. 175/2014 ha introdotto differenze sostanziali in tema di controlli formali ex articolo 36-ter del D.P.R. 600/1973 a seconda che il contribuente presenti il modello 730 precompilato direttamente, tramite il proprio sostituto d’imposta che presta assistenza fiscale o tramite CAF o professionista abilitato e a seconda che il contribuente accetti il modello 730 precompilato senza modifiche o vi apporti integrazioni o correzioni. In particolare si possono presentare tre differenti situazioni:
• la dichiarazione viene accettata, presentata senza modifiche direttamente o tramite il datore di lavoro che presta assistenza fiscale: l’articolo 5 comma 1 del D.Lgs. 175/2014 esclude il controllo formale sui dati relativi agli oneri indicati nella dichiarazione precompilata forniti all’agenzia, dagli enti esterni, fermo restando il controllo della sussistenza delle condizioni soggettive che danno diritto alle detrazioni, alle deduzioni e ad altre agevolazioni in capo al contribuente e;
• la dichiarazione viene presentata con modifiche (che incidono sulla determinazione del reddito o dell’imposta) direttamente o tramite il datore di lavoro che presta assistenza fiscale: l’articolo 5 comma 2 prevede che in tale circostanza non operino le esclusioni di cui al comma precedente, pertanto il controllo formale (sul contribuente) è eseguito su tutti gli oneri indicati nella dichiarazione compresi quelli trasmessi all’agenzia dagli enti esterni, fermo restando inoltre il controllo delle condizioni soggettive che danno diritto a detrazioni, deduzioni ed agevolazioni oltre che i controlli preventivi effettuati in via automatica o mediante verifica dalla documentazione giustificativa (nuovo comma 3-bis, articolo 5, D.Lgs. 175/2014);
• la dichiarazione viene presentata con o senza modifiche tramite CAF o professionisti abilitati: l’articolo 5 comma 3 prevede che in caso di presentazione della dichiarazione precompilata, anche con modifiche, effettuata mediante CAF o professionista, il controllo formale è effettuato nei confronti del CAF o del professionista su tutti gli oneri indicati nella dichiarazione anche con riferimento ai dati relativi agli oneri, forniti all’Agenzia da soggetti terzi, indicati nella dichiarazione precompilata, fermo restando anche in tale circostanza il controllo nei confronti del contribuente della sussistenza delle condizioni soggettive che danno diritto alle detrazioni, alle deduzioni e alle agevolazioni.
Dunque, se i modelli 730 precompilati (con o senza modifiche) vengono presentati tramite CAF o professionisti abilitati il controllo formale ex articolo 36-ter viene eseguito in capo agli stessi in quanto obbligati a rilasciare il visto di conformità sulla dichiarazione.
 
REGIME SANZIONATORI PER IL RILASCIO DEL VISTO DI CONFORMITA’
Disciplina applicabile dal 2018
Il D.L. 4/2019 ha modificato la disciplina relativa al regime sanzionatorio in materia di infedele rilascio del visto di conformità.
In particolare a decorrere dal periodo d’imposta 2018 la nuova versione dell’articolo 39 comma 1 lett. a) del D.Lgs 241/1997 dispone che nel caso in cui il Caf o il professionista appongano un visto di conformità infedele,  saranno tenuti al pagamento di una somma pari al 30% (20% in caso di pagamento entro 60 giorni) della maggiore imposta riscontrata a seguito dei controlli formali da parte dell’Agenzia delle entrate (ai sensi dell’articolo 36-ter del D.P.R. 600/1973), sempre che il visto infedele non sia stato indotto dalla condotta dolosa o gravemente colposa del contribuente.
A condizione che l’infedeltà del visto non sia stata già contestata con comunicazione d’irregolarità, il Caf o il professionista può trasmettere una dichiarazione rettificativa del contribuente oppure, se il contribuente non intende presentare la nuova dichiarazione, può trasmettere una comunicazione dei dati relativi alla rettifica. In tal caso, la somma dovuta dal Caf o dal professionista abilitato è ridotta ai sensi dell’articolo 13 del D.Lgs. 18 dicembre 1997, n. 472.
Pertanto, tale soggetti non saranno più tenuti al versamento delle maggiori imposte e degli interessi (che saranno a carico del contribuente) ma solo della sanzione.
 
CHIARIMENTI DI PRASSI
La circolare 12/E/2019 ha chiarito che il nuovo regime sanzionatorio sia applicabile all’assistenza fiscale prestata successivamente all’entrata in vigore del D.L. 4/2019 (30.03.2019) e quindi a partire dall’assistenza prestata per il periodo d’imposta 2018.
 
Disciplina applicabile fino al 2017
L’articolo 39 comma 1 lett. a) del D.Lgs. 241/1997 prevedeva che in caso di rilascio del visto di conformità infedele il CAF o il professionista incaricato fossero tenuti al pagamento dell’imposta, della sanzione e degli interessi che sarebbero stati richiesti al contribuente a seguito dei controlli ex articolo 36-ter a meno che il visto infedele non fosse  stato apposto a causa della condotta dolosa o gravemente colposa del contribuente.
 
Nel caso in cui CAF o professionista incaricato si fossero accorti di aver rilasciato un visto infedele era tuttavia possibile poi, entro il 10 novembre dell’anno in cui la violazione è stata commessa presentare una dichiarazione rettificativa del contribuente, o nel caso in cui il contribuente non intendesse presentare una nuova dichiarazione, una comunicazione dei dati relativi alla rettifica; in tali circostanze il CAF o professionista abilitato poteva versare unicamente la sanzione, il contribuente era tenuto al versamento della maggiore imposta dovuta e i relativi interessi.
 
I CONTROLLI SULLA DICHIARAZIONE E IL VISTO DI CONFORMITÀ
Dichiarazione accettata (presentata senza modifiche) direttamente o tramite il datore di lavoro che presenta assistenza fiscale
> 
È escluso il controllo formale è eseguito su tutti gli oneri indicati nella dichiarazione, compresi quelli trasmessi all’Agenzia dagli enti esterni e resta fermo il controllo delle condizioni soggettive che danno diritto alle detrazioni/deduzioni. Potranno essere effettuati controlli formali sui dati derivanti dalla Certificazione Unica
 
 
 
Dichiarazione presentata, con modifiche, direttamente o tramite il datore di lavoro che presta assistenza fiscale
> 
Il controllo formale è eseguito su tutti gli oneri indicati nella dichiarazione, compresi quelli trasmessi all’Agenzia dagli enti esterni e resta fermo il controllo delle condizioni soggettive che danno diritto alle detrazioni/deduzioni. L’agenzia delle entrate può eseguire controlli preventivi in via automatizzata o mediante verifica della documentazione.
 
 
 
Dichiarazione presentata, con modifiche, tramite CAF e professionisti
> 
Il controllo formale è eseguito su tutti gli oneri indicati nella dichiarazione, compresi quelli trasmessi all’Agenzia dagli enti esterni, ed è effettuato nei confronti del CAF/professionista (resta fermo il controllo nei confronti del contribuente delle condizioni soggettive che danno diritto a detrazioni/ deduzioni).
 
 
> 
Fino al 2017
Se dai controlli emerge un visto di conformità infedele l’intermediario è tenuto a pagare una somma pari a imposta, sanzione e interessi che sarebbero stati richiesti al contribuente (salvo il caso di comportamento doloso di quest’ultimo).
Dal 2018
Se dai controlli emerge un visto di conformità infedele l’intermediario è tenuto a pagare una somma pari alla sanzione del 30% della maggiore imposta riscontrata; maggiore imposta e interessi sono dovuti dal contribuente.